<html xmlns="http://www.w3.org/1999/xhtml">
<head>
	<meta http-equiv='Content-type' content='text/html;charset=UTF-8'>
	<title>Glorie e lamenti</title>
	<link rel="stylesheet" href="css/style.css" type="text/css" media="all" />
</head>
<body>
	<p class="P2">Glorie e lamenti</p>
	<p class="P2">tra le rovine ayleid</p>
	<p class="P1">&nbsp;</p>
	<p class="P2">di</p>
	<p class="P2">Alexandre Hetrard</p>
	<p class="P1">&nbsp;</p>
	<p class="P1">&nbsp;</p>
	<p class="P1">Dopo essere arrivato al Priorato di Gottlesfont, a metà strada sulla Via dell'Oro tra Skingrad e la Città Imperiale, decisi di vedere le magnifiche Rovine di Ceyatatar, ossia "ombra dei boschi padre" nell'antica lingua ayleid. Dopo molte ore di duro viaggio attraverso rovi e trappole, rimasi improvvisamente senza parole alla vista di cinque colonne bianchissime che si ergevano da una cinta di viti verde giada a forma di archi e bellissimi capitelli che si stagliavano sopra la foresta verdeggiante. Questo spettacolo mi fece meditare sulle perdute glorie del passato e sul triste destino delle grandi civiltà i cui resti spuntano come schegge d'ossa dal tumulo coperto di vegetazione dell'oscurità spazzata dal tempo.</p>
	<p class="P1">&nbsp;</p>
	<p class="P1">Nella foresta scoprii un'entrata che mi portava alla cupola centrale di un edificio sotterraneo immenso, una volta dedicato a Magnus, Dio della Vista della Luce e dell'Introspezione. Appena illuminate dal potere sbiadito delle sue magiche pozze, le mura di cinta bianche e frantumate brillarono di una fredda luce blu.</p>
	<p class="P1">&nbsp;</p>
	<p class="P1">Le panche di marmo della piazza centrale sporgevano dalle acque circostanti fino alle colonne e agli archi che sostenevano l'alta cupola. Dall'isola centrale i ponti si allungavano sulle acque tranquille per serrare i passaggi dietro le colonne con ampi viali a volta e limpidi canali che portavano lontano nell'oscurità che tutto seppellisce. Sulle pozze si riflettevano colonne e mura crollate, radici e piante rampicanti crescevano ribelli nell'oscurità appena illuminata delle magiche fontane.</p>
	<p class="P1">&nbsp;</p>
	<p class="P1">Gli antichi ayleid non credevano nei quattro elementi della filosofia naturale moderna, ossia terra, acqua, fuoco e aria, bensì nei quattro elementi della religione degli elfi alti, ovvero terra, acqua aria e luce. Gli ayleid consideravano il fuoco una forma di luce debole e corrotta che i loro filosofi identificavano con i principi magici primari. Di conseguenza, i loro antichi templi e santuari sotterranei erano illuminati da lampade, globi e pozze d'acqua di pura magia.</p>
	<p class="P1">&nbsp;</p>
	<p class="P1">Mi inginocchiai presso queste antiche, morenti ma ancora attive magie e contemplai le glorie passate degli architetti ayleid scomparsi tanto tempo prima. Guardando attraverso i riflessi delle acque potevo vedere, nel fondo, il pulsare lento, il movimento leggero delle Pietre di Welkynd.</p>
	<p class="P1">&nbsp;</p>
	<p class="P1">Il principale pericolo di queste rovine per un esploratore è rappresentato dai meccanismi mortali creati dagli ayleid per tormentare e confondere chi tentava di invadere i loro santuari sotterranei. Che ironia che, dopo tanti anni, questi meccanismi fossero ancora lì a vigilare su coloro che ammiravano l'opera degli ayleid. Infatti, è chiaro che... tutto quello che è stato fatto non è servito a niente. Gli ayleid non riuscirono a proteggersi dai loro veri nemici, che non erano gli schiavi ribelli che uccisero i loro capi e nemmeno le popolazioni bestiali e selvagge che appresero la magia e la guerra, bensì l'arroganza derivante dalla propria grandezza e la presuntuosa convinzione che il loro impero sarebbe durato per sempre; furono questi a farli crollare e svanire nell'oscurità.</p>
</body>
</html>
