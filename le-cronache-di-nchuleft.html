<html xmlns="http://www.w3.org/1999/xhtml">
<head>
	<meta http-equiv='Content-type' content='text/html;charset=UTF-8'>
	<title>Le cronache di Nchuleft</title>
	<link rel="stylesheet" href="css/style.css" type="text/css" media="all" />
</head>
<body>
	<p class="P2">Le cronache di Nchuleft</p>
	<p class="P1">&nbsp;</p>
	<p class="P1">&nbsp;</p>
	<p class="P1">Questa è una cronaca di eventi di rilevanza storica per la colonia allodiale dwemer di Nchuleft. Il testo fu probabilmente raccolto da un altmer, perché è scritto in aldmeris.</p>
	<p class="P1">&nbsp;</p>
	<p class="P1">23. La morte di Lord Ihlendam</p>
	<p class="P1">&nbsp;</p>
	<p class="P1">Nella Seconda Semina (P.D. 1220) accadde che Lord Ihlendam, durante un viaggio negli Altipiani Occidentali, giunse a Nchuleft; all'incontro parteciparono anche il protettore Anchard, il generale Rkungthunch e Dalen-Zanchu. Discussero a lungo, ma l'unica cosa che si sa è che stabilirono di essere amici l'uno con l'altro. Poi si divisero e ognuno tornò alla sua colonia.</p>
	<p class="P1">&nbsp;</p>
	<p class="P1">Bluthanch e i suoi figli vennero a sapere dell'incontro segreto e lo considerarono una congiura contro i Consigli; e ne discussero molto. In primavera i Consigli indissero, come sempre, una Riunione del consiglio, nelle sale di Bamz-Amschend. I partecipanti arrivarono, festeggiarono con birra e canzoni, bevvero copiosamente e discussero di molte cose tra cui i paragoni tra i vari dwemer e, infine, tra i consiglieri stessi.</p>
	<p class="P1">&nbsp;</p>
	<p class="P1">Uno disse che Lord Ihlendam era di gran lunga il migliore in tutto tra i consiglieri. La consigliera Bluthanch si adirò e disse che ella non era in alcun modo inferiore a Lord Ihlendam e che non vedeva l'ora di dimostrarlo. Subito i due gruppi si infervorarono a tal punto che si sfidarono a vicenda e imbracciarono le armi. Ma alcuni cittadini, meno ubriachi e più assennati, intervennero e li calmarono; ciscuno tornò alla sua colonia, ma nessuno si aspettava che si sarebbero mai più riuniti pacificamente.</p>
	<p class="P1">&nbsp;</p>
	<p class="P1">Poi, in inverno, Lord Ihlendam ricevette un messaggio dalla consigliera Bluthanch che lo invitava a incontrarsi a Hendor-Stardumz. Tutti gli uomini di Ihlendam e i cittadini lo scongiurarono di non andare perché temevano una trappola; ma Lord Ihlendam non ascoltò i loro consigli e non portò con sé neanche la sua guardia d'onore. Purtroppo avvenne che, mentre era diretto a Hendor-Stardumz, un gruppo di vili creature lo attaccò al Passo Chinzinch e uccise lui e i suoi. In seguito molti cittadini dissero che Bluthanch e i suoi figli avevano usato quelle belve per uccidere Lord Ihlendam, ma non fu possibile provare nulla. Lord Ihlendam è sepolto in un luogo chiamato Leftunch.</p>
</body>
</html>
