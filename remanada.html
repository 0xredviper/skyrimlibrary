<html xmlns="http://www.w3.org/1999/xhtml">
<head>
	<meta http-equiv='Content-type' content='text/html;charset=UTF-8'>
	<title>Remanada</title>
	<link rel="stylesheet" href="css/style.css" type="text/css" media="all" />
</head>
<body>
	<p class="P2">Remanada</p>
	<p class="P1">&nbsp;</p>
	<p class="P1">&nbsp;</p>
	<p class="P1">Capitolo 1</p>
	<p class="P1">Sancre Tor e</p>
	<p class="P1">la nascita di Reman</p>
	<p class="P1">&nbsp;</p>
	<p class="P1">&nbsp;</p>
	<p class="P1">E in quei giorni, l'Impero cyrodilico era crollato, vivo solo nella memoria, a causa di guerre, violente carestie e governanti scellerati. L'ovest era stato separato dall'est e la rottura di Colovia si protrasse per quasi quattrocento anni. La terra soffriva a seguito di quelle divisioni. I sovrani delle terre occidentali, di Anvil e Sarchal, di Falkreath e Delodiil, un tempo degni di onore, divennero, per superbia e abitudini, come baroni ladri e dimenticarono i patti. Nelle terre centrali, le cose non andavano meglio, con studiosi delle arti arcane e falsi principi della luce persi nello stordimento e dediti a studi ignobili, senza che nessuno sedesse sul trono per intere, grigie, generazioni. I rettili e i loro ammonimenti rimasero inascoltati e la terra si colmò di fantasmi e di profonde tane scavate in freddi rifugi. Si narra che perfino Chim-el Adabal, l'Amuleto dei Re della gloria, fosse stato smarrito e che il popolo non trovasse ragioni per cercarlo.</p>
	<p class="P1">&nbsp;</p>
	<p class="P1">E fu in quell'oscurità che Re Hrol si mosse dalle terre oltre la perduta Twil, con una sortita di diciassette cavalieri, tutti figli e figlie delle terre dell'ovest. Hrol aveva visto la venuta dei rettili nelle sue visioni e cercava di ricomporre tutte le frontiere dei suoi antenati. E a quell'esercito apparve alla fine uno spirito che assomigliava proprio a El-Estia, regina dei tempi antichi, recante nella mano sinistra il fuoco di drago degli aka-tosh e nella mano destra i gioielli del patto; sul petto aveva una ferita che versava inutilmente sui piedi lacerati. Vedendo El-Estia e Chim-el Adabal, Hrol e i suoi cavalieri gemettero, si inginocchiarono e pregarono che tutto andasse per il meglio. Lo spirito disse loro: "Sono lo spirito guaritore di tutti gli uomini e la madre dei draghi ma dato che vi siete allontanati così tante volte da me, anch'io mi allontanerò finché non avrete capito il mio dolore che rende mortali voi e la vostra terra.</p>
	<p class="P1">&nbsp;</p>
	<p class="P1">E lo spirito si allontanò e loro si sparsero fra le colline e le foreste per trovarla, rattristati per essersi trasformati in persone scellerate. Hrol e il suo thane scudiero furono gli unici a trovarla; il sovrano le parlò dicendole: "Vi amo dolce Aless, tenera sposa di Shor e di Auri-el e del Toro Sacro e vorrei restituire la vita a questa terra, non con il dolore, ma tornando ai fuochi di drago dei patti, per riunire le terre dell'est e dell'ovest e liberarci di tutte le rovine. E il thane scudiero vide lo spirito palesarsi al suo re e scolpire su una pietra lì vicina le parole "E HROL AMÒ SU UNA COLLINETTA" prima di sprofondare nei sospiri della loro unione.</p>
	<p class="P1">&nbsp;</p>
	<p class="P1">Quando gli altri quindici cavalieri raggiunsero il Re Hrol, lo trovarono morto per le fatiche appoggiato a un cumulo di fango. E si separarono, ciascuno per la sua strada; alcuni impazzirono e i due che fecero ritorno alla loro terra natia oltre Twil non dissero nulla di Hrol, vergognandosi di lui.</p>
	<p class="P1">&nbsp;</p>
	<p class="P1">Ma dopo nove mesi quel cumulo di fango divenne una montagnola e fra i pastori e i tori circolavano voci. Una piccola comunità di credenti si radunò attorno a quella collina che stava crescendo durante i primi giorni di forte agitazione e furono i primi a chiamarla la Collina d'Oro, Sancre Tor. La pastorella Sed-Yenna si avventurò a salire in cima alla collina quando udì il primo grido. Sulla sommità vi trovò il frutto dell'unione, un bambino che chiamò Reman, ovvero Luce degli Uomini.</p>
	<p class="P1">&nbsp;</p>
	<p class="P1">E sulla fronte del bambino c'era il Chim-el Adabal, vivo, con i fuochi di drago d'un tempo e la promessa divina, e nessuno osò fermare Sed-Yenna quando salì i gradini della Torre di Oro Bianco per porre il piccolo Reman sul suo trono, dove parlò come un adulto dicendo "IO VENGO DA CYRODIIL".</p>
	<p class="P1">&nbsp;</p>
	<p class="P1">Capitolo 2</p>
	<p class="P1">Il Cavaliere Renald</p>
	<p class="P1">spadaccino del maiale</p>
	<p class="P1">&nbsp;</p>
	<p class="P1">E nei giorni dell'interregno, Chim-el Adabal fu nuovamente smarrito fra le insignificanti guerre dei sovrani divenuti barbari. Le terre dell'ovest e dell'est conobbero una profonda divisione e tutti i territori esterni vedevano Cyrodiil come un covo di uomini rettile e di serpenti. E per altri quattrocento anni, il regno di Reman rimase diviso e solo la trama di un gruppo di fedeli cavalieri impedì che tutte le frontiere venissero abbattute.</p>
	<p class="P1">&nbsp;</p>
	<p class="P1">Quei fedeli cavalieri non avevano un nome all'epoca, ma erano noti per le loro spade dell'est e per gli occhi dipinti e si mormorava che fossero i discendenti della guardia del corpo del vecchio Reman. Uno di loro, chiamato il Cavaliere Renald, scoprì la prodezza di Cuhlecain e lo appoggiò per salire al trono. Solo in seguito sarebbe stato svelato che Renald aveva fatto tutto ciò per avvicinarsi a Talos, ben presto Stormcrown, il glorioso e tutt'ora Imperatore Tiber Septim. Solo in seguito si seppe che era ancora istruito da un maiale.</p>
	<p class="P1">&nbsp;</p>
	<p class="P1">Lunga gloria sarà concessa ai cavalieri del vessillo del dragone che non conoscevano altri ed erano fratelli prima di attraversare molti mari e adesso erano fratelli per la legge denominata la resa degli spadaccini di Passo del Pale. E avendo sangue di vampiro, quei cavalieri fratelli vissero a lungo durante il regno di Reman e anche oltre, quindi vegliarono sul suo pupillo, Versidue-Shaie, il Re Serpente. Il capitano rettile Vershu divenne Renald, il protettore dei territori di nord-ovest, quando un nero dardo colpì Savirien-Chorak.</p>
	<p class="P1">&nbsp;</p>
	<p class="P1">[Qui alcune pagine strappate indicano che il resto di questo antico libro è andato perduto].</p>
</body>
</html>
