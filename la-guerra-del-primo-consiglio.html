<html xmlns="http://www.w3.org/1999/xhtml">
<head>
	<meta http-equiv='Content-type' content='text/html;charset=UTF-8'>
	<title>La guerra del Primo Consiglio</title>
	<link rel="stylesheet" href="css/style.css" type="text/css" media="all" />
</head>
<body>
	<p class="P2">La guerra del Primo</p>
	<p class="P2">Consiglio</p>
	<p class="P1">&nbsp;</p>
	<p class="P2">di</p>
	<p class="P2">Agrippa Fundilius</p>
	<p class="P1">&nbsp;</p>
	<p class="P1">&nbsp;</p>
	<p class="P1">Questo resoconto dello studioso imperiale Agrippa Fundilius è basato su varie fonti imperiali e dunmer, e scritto per i lettori occidentali.</p>
	<p class="P1">&nbsp;</p>
	<p class="P1">La guerra del Primo Consiglio fu un conflitto religioso della Prima Era tra le secolari casate dunmer Dwemer e Dagoth e le ortodosse casate dunmer Indoril, Redoran, Dres, Hlaalu, e Telvanni. Il Primo Consiglio fu il primo organo governativo pandunmer, che crollò a causa delle dispute sui sortilegi e sugli incantamenti praticati dai dwemer e dichiarati blasfemi dalle altre casate.</p>
	<p class="P1">&nbsp;</p>
	<p class="P1">All'inizio le casate secolari, meno numerose ma più avanzate dal punto di vista politico e magico, e sostenute da clan di nord e orchi attirati dalle promesse di terre e bottino, ottennero molto successo nella parte settentrionale di Morrowind e occuparono gran parte delle terre che oggi comprendono i distretti di Redoran, Vvardenfell, e Telvanni. Le casate ortodosse, sparse e disorganizzate, subirono una sconfitta dopo l'altra finché Nerevar non divenne generale delle truppe e delle reclute di tutta la casata.</p>
	<p class="P1">&nbsp;</p>
	<p class="P1">Nerevar si assicurò l'aiuto delle tribù nomadi di barbari e riuscì a scatenare una grande battaglia presso la roccaforte di Montagna Rossa a Vvardenfell. Le forze secolari vennero sopraffatte e sconfitte con l'aiuto degli esploratori nativi delle Terre di Cenere, e i superstiti furono costretti a rifugiarsi nella roccaforte dwemer presso la Montagna Rossa.</p>
	<p class="P1">&nbsp;</p>
	<p class="P1">Dopo un breve assedio, grazie a un tradimento Nerevar e le sue truppe entrarono nella roccaforte dove i capi delle forze secolari vennero uccisi e Nerevar ferito a morte. Nel successivo massacro generale, le casate Dwemer e Dagoth vennero sterminate. Nerevar morì poco dopo per le ferite riportate.</p>
	<p class="P1">&nbsp;</p>
	<p class="P1">Tre dei compagni di Nerevar nelle casate ortodosse, Vivec, Almalexia e Sotha Sil, riuscirono ad assumere il controllo del nuovo Primo Consiglio, chiamato ora il Gran Consiglio di Morrowind, e alla fine divennero i re divini e i sovrani immortali di Morrowind conosciuti come il Tribunale, o gli Almsivi.</p>
</body>
</html>
