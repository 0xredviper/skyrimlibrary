<html xmlns="http://www.w3.org/1999/xhtml">
<head>
	<meta http-equiv='Content-type' content='text/html;charset=UTF-8'>
	<title>Discesa di Ahzidal</title>
	<link rel="stylesheet" href="css/style.css" type="text/css" media="all" />
</head>
<body>
	<p class="P2">Discesa di Ahzidal</p>
	<p class="P1">&nbsp;</p>
	<p class="P2">di</p>
	<p class="P2">Halund Mantogrigio</p>
	<p class="P1">&nbsp;</p>
	<p class="P1">&nbsp;</p>
	<p class="P1">Nei recessi della memoria, quando i primi uomini misero piede sulle terre di Skyrim, nella città di Saarthal nacque un grande incantatore. Fin da giovane, la sua particolare sintonia con la magia e l'artificio era degna di nota per i suoi tutori. Divenuto uomo, la sua abilità superò quella dei maestri. E non avendo pù altro da imparare tra quelli della sua specie, lasciò moglie e figli per apprendere l'arte dei maestri elfi.</p>
	<p class="P1">&nbsp;</p>
	<p class="P1">Trascorse un anno, poi due. Infine, gli anni divennero tre. Quando poté finalmente tornare nella sua casa di Saarthal, trovò solo rovine: gli elfi avevano messo a ferro e fuoco la sua città e ucciso tutti i suoi abitanti. Tra le ceneri e le macerie fumanti della sua abitazione, giurò la più terribile delle vendette.</p>
	<p class="P1">&nbsp;</p>
	<p class="P1">Da quel momento il suo nome divenne leggenda: Ahzidal, l'amareggiato distruttore.</p>
	<p class="P1">&nbsp;</p>
	<p class="P1">Da solo non aveva i mezzi per scatenare il proprio odio. Così dedicò tutte le sue energie all'approfondimento della magia, come mai nessun altro prima di lui. Dai dwemer apprese le sette nature del metallo e la loro armonizzazione. Dagli ayleid, le antiche rune e la primigenia magia che perfino gli elfi cominciavano a dimenticare. Viaggiò tra falmer, chimer e altmer, assorbendo tutto ciò che poteva e, nel contempo, studiando come avrebbe potuto ritorcere tale conoscenza contro di loro.</p>
	<p class="P1">&nbsp;</p>
	<p class="P1">Poi gli giunse voce dell'arrivo di Ysgramor e dei Compagni, da Atmora. Per tre giorni e tre notti cavalcò verso nord e li incontrò mentre sbarcavano sulle coste ghiacciate vicino alle rovine di Saarthal, che nel frattempo gli elfi avevano fortificato contro la loro venuta. Ai Compagni offrì le proprie arti e tutto ciò che aveva appreso negli ultimi anni di fatiche. Sotto i colpi dell'acciaio atmorano infuso dei suoi incantamenti, gli elfi caddero ed egli ebbe finalmente la sua vendetta.</p>
	<p class="P1">&nbsp;</p>
	<p class="P1">Ma non era sufficiente. La sua arte divenne vita e la sua fame di conoscenza gli rodeva le budella e lo stomaco, spingendolo oltre i limiti del sapere. Quando esaurì tutto ciò che gli elfi avevano da offrire, ritenne che non fosse ancora sufficiente. Studiò i segreti delle rune draconiche e si guadagnò un posto tra gli alti sacerdoti, ma ancora non bastava. A quel punto, volse il suo sguardo ai piani dell'Oblivion, dove appagò la brama di conoscenza e conobbe il delirio della follia.</p>
	<p class="P1">&nbsp;</p>
	<p class="P1">Alcuni dissero che si avventurò laggiù senza mai fare ritorno. Altri, invece, che fosse stato tradito e poi ucciso dal suo ordine, o costretto a nascondersi nelle rovine sepolte sotto l'amata Saarthal. Tra gli skaal di Solstheim corre voce che fosse fuggito sulla loro isola e confinato nelle profondità del Tumulo di Kolbjorn, insieme all'ultima delle sue reliquie.</p>
	<p class="P1">&nbsp;</p>
	<p class="P1">Queste sono le vicende narrate dai bardi di Winterhold. Qualunque sia la verità, la leggenda di Ahzidal rappresenta un monito molto preciso: colui che aspira alla perfezione deve assicurarsi che tale brama non diventi distruzione di sé e del tutto.</p>
</body>
</html>
