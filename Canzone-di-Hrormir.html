    <html>

    <head>
        <meta http-equiv="Content-Type" content="text/html; charset=UTF-8" />
        <title>Canzone di Hrormir</title>
        <link rel="stylesheet" href="css/style.css" type="text/css" media="all" />
    </head>

    <body>
        <div style="text-align: center;">Canzone di Hrormir</div>
        <div>
            <br/>
        </div>
        <div>Hrormir,</div>
        <div>figlio di Hrorgar,</div>
        <div>invitato alla corte di Vjindak,</div>
        <div>figlio di Vjinmore, re di Eversnow.</div>
        <div>"Possente guerriero incantatore, </div>
        <div>io incarico te di andare ad Aelfendor,</div>
        <div>poiché i suoi antichi guerrieri minacciano la mia terra</div>
        <div>e mandano in avanscoperta i demoni loro cugini</div>
        <div>per terrorizzare il mio popolo".</div>
        <div>Hrormir,</div>
        <div>figlio di Hrorgar,</div>
        <div>ascolta le parole di Vjindak Eversnow.</div>
        <div>"Con l'Asta di Ghiaccio, certo che potrei aiutarti,</div>
        <div>ma ho già la missione di bere</div>
        <div>dodici brocche di idromele in un'ora</div>
        <div>e quindi soddisfare quattro giovani fanciulle,</div>
        <div>due volte ciascuna.</div>
        <div>Così dovrò cortesemente declinare".</div>
        <div>Il re non sorrise</div>
        <div>a Hrormir e al suo gaio spirito.</div>
        <div>"Per il tuo onore devi aiutare la mia causa. Poiché dovrai brandire la spada</div>
        <div>che un tempo fu del tuo compagno, Darfang,</div>
        <div>che affrontò la missione senza successo".</div>
        <div>Hrormir rise.</div>
        <div>"ora ho scoperto la tua menzogna.</div>
        <div>Il mio buon compagno, Darfang non avrebbe fallito.</div>
        <div>Invero non vi è spadaccino migliore di lui.</div>
        <div>Se lo avessi incaricato davvero, non avrebbe fallito".</div>
        <div>"Io non ti dissi che fallì.</div>
        <div>Si unì ai re oscuri di Aelfendor</div>
        <div>e così facendo disonorò</div>
        <div>se stesso e te, suo compagno".</div>
        <div>
            <br/>
        </div>
        <div>Hrormir non poteva credere a quelle parole,</div>
        <div>e tuttavia sapeva che Eversnow</div>
        <div>non mentiva.</div>
        <div>E così per ventitré giorni cavalcò</div>
        <div>verso la Terra della Notte, verso il Regno del Terrore,</div>
        <div>dove gli abitanti portano sempre candele</div>
        <div>sapendo che il male attende</div>
        <div>chiunque si allontani dalla luce.</div>
        <div>Il dominio dei tre re oscuri:</div>
        <div>Aelfendor.</div>
        <div>Là, torcia in mano, Hrormir passò</div>
        <div>attraverso lande infestate</div>
        <div>e villaggi atterriti,</div>
        <div>e attraverso i neri cancelli</div>
        <div>del più oscuro castello di Aelfendor.</div>
        <div>I tre re oscuri sogghignarono</div>
        <div>alla vista del possente Hrormir</div>
        <div>e invocarono il loro campione:</div>
        <div>Darfang lo Spadaccino.</div>
        <div>"Mio buon compagno!",</div>
        <div>chiamò Hrormir dalla sala della Notte.</div>
        <div>"Quasi non credo ai miei occhi,</div>
        <div>poiché mai avrei creduto che </div>
        <div>potessi unirti al male</div>
        <div>e abbandonare la Via dell'Onore</div>
        <div>e la confraternita!".</div>
        <div>
            <br/>
        </div>
        <div>"Hrormir!",</div>
        <div>pianse Darfang lo Spadaccino.</div>
        <div>"Se non te ne vai ora, uno di noi morirà, poiché ti odio!".</div>
        <div>Ma Hrormir era pronto alla battaglia</div>
        <div>e nell'echeggiante Sala della Notte</div>
        <div>la spada di Darfang</div>
        <div>e l'asta di Hrormir</div>
        <div>si scontrarono più e più volte ancora.</div>
        <div>Poderosi guerrieri e potenti maghi entrambi,</div>
        <div>i buoni compagni ora nemici,</div>
        <div>scossero il mondo con la loro guerra.</div>
        <div>Possono avere combattuto per un anno intero,</div>
        <div>se vi fosse stato il sole in Aelfendor</div>
        <div>a segnare il passare del tempo,</div>
        <div>e ancora né Hrormir né Darfang</div>
        <div>potevano invero dirsi vincitori.</div>
        <div>Ma Hrormir vide attraverso l'oscurità </div>
        <div>lacrime negli occhi del suo vecchio amico,</div>
        <div>quindi vide che l’ombra di Darfang</div>
        <div>non era la sua in realtà.</div>
        <div>E così con l'Asta di Ghiaccio colpì</div>
        <div>non Darfang, ma la sua ombra che urlò.</div>
        <div>"Fermati, uomo mortale!".</div>
        <div>
            <br/>
        </div>
        <div>L'ombra mutò in una strega,</div>
        <div>ricurva e contorta, nel suo mantello col cappuccio.</div>
        <div>Dalle sue ombre senza volto, ella sibilò.</div>
        <div>"Oh, uomo mortale chiamato Hrormir,</div>
        <div>l'anima del tuo buon compagno,</div>
        <div>è il mio giocattolo ormai, </div>
        <div>ma desidero farti una proposta,</div>
        <div>poiché, sebbene entrambi abbiate braccia poderose,</div>
        <div>tu possiedi la mente più scaltra,</div>
        <div>cosa utile ai miei figli, i re oscuri,</div>
        <div>per un campione di Aelfendor".</div>
        <div>Hrormir l'impavido non attese il tempo di un respiro</div>
        <div>prima di rispondere audacemente,</div>
        <div>"Oscura strega, libera Darfang,</div>
        <div>e potrai usarmi come meglio desideri".</div>
        <div>La strega rise e liberò Darfang.</div>
        <div>"Per salvare il tuo onore così hai deciso,</div>
        <div>ma ora sarai tu senza onore,</div>
        <div>oh, uomo mortale come campione</div>
        <div>dei re oscuri, i miei eredi del grigio terrore,</div>
        <div>dovrai aiutarli a dividere Aelendor</div>
        <div>e dovrai amare me, </div>
        <div>tua oscura strega e padrona".</div>
        <div>
            <br/>
        </div>
        <div>Per la perdita del suo onore</div>
        <div>e per il sacrificio del suo caro amico,</div>
        <div>il nobile Darfang si preparò a estrarre il pugnale</div>
        <div>e a trafiggere il suo buon cuore.</div>
        <div>Ma Hrormir fermò la mano del fratello e sussurrò:</div>
        <div>"No, mio buon compagno.</div>
        <div>Attendimi nella Sala dei Banchetti del villaggio".</div>
        <div>Allora Darfang lo Spadaccino lasciò il castello</div>
        <div>mentre Hrormir prese l'artiglio avvizzito</div>
        <div>della strega e lo spinse contro le sue labbra.</div>
        <div>"Oscura strega, ti prometto</div>
        <div>di onorare soltanto le tue nere parole, </div>
        <div>di volgere le spalle alla verità,</div>
        <div>di assistere l'ambizione dei re oscuri,</div>
        <div>di dividere equamente la loro eredità,</div>
        <div>di amare te, </div>
        <div>di immaginarti bellissima".</div>
        <div>Allora nella camera nel cuore della notte</div>
        <div>Hrormir e la strega si ritirarono.</div>
        <div>Là baciò le sue labbra raggrinzite</div>
        <div>e i suoi seni avvizziti e cadenti.</div>
        <div>Per tredici giorni e tredici notti Hrormir</div>
        <div>e la sua Asta di Ghiaccio</div>
        <div>combatterono così.</div>
        <div>
            <br/>
        </div>
        <div>Allora la dolce Kynareth soffiò melliflui venti </div>
        <div>sulle colline e nelle gole boscose di Aelfendor</div>
        <div>e la carezza del sangue ardente di Dibella</div>
        <div>mutò i boccioli in un gioioso sfoggio di beltà,</div>
        <div>così Aelfendor divenne un giardino</div>
        <div>nel vero senso della parola.</div>
        <div>Gli atterriti servitori dei re oscuri</div>
        <div>si destarono scoprendo che non c'era nulla da temere</div>
        <div>e attraverso le strade del villaggio un tempo oscure </div>
        <div>proruppero pianti di gioia e celebrazioni.</div>
        <div>Nella Sala dei Banchetti del villaggio</div>
        <div>Hrormir e il suo buon compagno, Dargang,</div>
        <div>si abbracciarono e bevvero idromele in gran quantità.</div>
        <div>Anche l'oscura strega era sorridente,</div>
        <div>ancora dormiente nel suo soffice letto,</div>
        <div>finché il sole del mattino non sfiorò il suo nudo volto</div>
        <div>e allora si destò e vide ogni cosa</div>
        <div>e comprese che ogni cosa vedeva lei.</div>
        <div>E gridò: "Oh, uomo mortale!".</div>
        <div>
            <br/>
        </div>
        <div>La notte scese rapida su quella terra</div>
        <div>mentre la strega volava verso la Sala dei Banchetti</div>
        <div>lasciandosi alle spalle la più tetra oscurità.</div>
        <div>Ma tutti partecipanti alla festa potevano ancora vedere</div>
        <div>la collera</div>
        <div>nel suo mostruoso volto</div>
        <div>e tremarono di terrore.</div>
        <div>La strega aveva detto che il regno doveva</div>
        <div>esser diviso fra i suoi eredi.</div>
        <div>Ma Aelfendor era ancora unito,</div>
        <div>mentre i suoi bambini erano stati divisi,</div>
        <div>sventrati e squartati.</div>
        <div>Hrormir era enormemente divertito.</div>
        <div>Arrestò la sua risata</div>
        <div>trangugiando idromele a volontà,</div>
        <div>poiché nessuno dovrebbe ridere apertamente</div>
        <div>dinanzi al lord Daedrico Nocturnal.</div>
        <div>Senza il suo grigio cappuccio di oscura notte,</div>
        <div>il suo orrendo volto induceva perfino</div>
        <div>le lune a nascondersi.</div>
        <div>Hrormir il possente non si intimorì.</div>
        <div>"Dov'è il tuo cappuccio, oscura strega?".</div>
        <div>"Oh uomo mortale, me lo prendesti con l'inganno.</div>
        <div>Quando mi svegliai, il mio volto era svelato,</div>
        <div>il mio regno caduto nella luce,</div>
        <div>i miei eredi, i re oscuri, squartati</div>
        <div>e ora il mio campione sorride.</div>
        <div>Eppure in verità, tu mantenesti la tua promessa,</div>
        <div>di non rispettare mai la tua promessa".</div>
        <div>
            <br/>
        </div>
        <div>Hrormir,</div>
        <div>figlio di Hrorgar,</div>
        <div>si inchinò dinanzi alla strega sua regina.</div>
        <div>"E per sempre, finché non mi libererai, così io servirò te".</div>
        <div>"Una mente scaltra in un campione </div>
        <div>è qualità assai sottovalutata".</div>
        <div>La strega liberò l'anima di Hrormir</div>
        <div>e lui rese alla strega il suo cappuccio.</div>
        <div>E così, nella luce della più tetra oscurità</div>
        <div>lei lasciò Aelfendor per sempre.</div>
        <div>E dopo aver bevuto dodici brocche di idromele</div>
        <div>e aver soddisfatto quattro fanciulle,</div>
        <div>due volte ciascuna,</div>
        <div>Darfang fece ritorno a Eversnow</div>
        <div>con Hrormir,</div>
        <div>figlio di Hrorgar.</div>
    </body>

    </html>