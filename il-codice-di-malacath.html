<html xmlns="http://www.w3.org/1999/xhtml">
<head>
	<meta http-equiv='Content-type' content='text/html;charset=UTF-8'>
	<title>Il codice di Malacath</title>
	<link rel="stylesheet" href="css/style.css" type="text/css" media="all" />
</head>
<body>
	<p class="P2">Il codice di Malacath:</p>
	<p class="P2">guida per mercenari alle roccaforti orchesche</p>
	<p class="P1">&nbsp;</p>
	<p class="P2">di</p>
	<p class="P2">Amanda Alleia</p>
	<p class="P2">Mercenario</p>
	<p class="P1">&nbsp;</p>
	<p class="P1">&nbsp;</p>
	<p class="P1">"Nessuno la spunta su un orco".</p>
	<p class="P1">&nbsp;</p>
	<p class="P1">Non immagini nemmeno quante volte ho sentito questa frase in qualche squallida osteria, oppure urlata a squarciagola da un compagno mercenario in preda alla furia. Ma mentirei se ti dicessi che le roccaforti orchesche non prendono queste parole come legge. Rari i casi in cui Alleia ti direbbe che "tradizione" e "antiche usanze" rendono un guerriero migliore, ma questo sembra non valere pre gli orchi.</p>
	<p class="P1">&nbsp;</p>
	<p class="P1">Permettimi di fare qualche passo indietro. Le roccaforti orchesche esistono da quando esistono gli orchi, stando a quanto dicono. Alla peggio, sono accampamenti fortificati e vere fortezze nella migliore delle ipotesi. Ogni uomo, donna e bambino entro le mura è addestrato dalla nascita per difenderle. Tutte le loro armi e armature sono forgiate proprio dentro la roccaforte, mentre il cibo è procacciato dagli orchi guerrieri e condiviso con tutti gli abitanti del posto.</p>
	<p class="P1">&nbsp;</p>
	<p class="P1">Non seguono alcuna legge, se non la loro, una serie di regole non scritte chiamata il codice di Malacath, ribattezzata con il nome di uno dei loro dei, a volte chiamato Mauloch. In generale è piuttosto semplice: non rubare, non uccidere e non attaccare qualcuno senza motivo (anche se sembra esserci una lunga lista di eccezioni). Ma gli orchi nella roccaforte non hanno prigioni per i loro criminali. Hanno un prezzo di sangue. O paghi per i tuoi crimini con merci sufficienti o sanguini fino a soddisfare la vittima. E gli orchi, non c'è bisogno di dirtelo, hanno molto sangue.</p>
	<p class="P1">&nbsp;</p>
	<p class="P1">Il codice stabilisce anche chi comanda la fortezza. Il maschio più forte è di solito il capo, che prende le decisioni, e decide quando il codice di Malacath è rispettato. Tutte le donne sono o le mogli del capo o le sue figlie, eccezione fatta per le sagge, che si occupano delle vicende spirituali e dei bisogni curativi. Le controversie gravi vengono decise con scontri brevi ma violenti e coloro che non vanno d'accordo con il capo sono costretti solitamente ad abbandonare la roccaforte per vivere in mezzo a noi. Un orco cresce sentendosi dire di combattere per qualsiasi cosa e se qualcosa non vale la pena di combattere allora è al di sotto del codice.</p>
	<p class="P1">&nbsp;</p>
	<p class="P1">Alle roccaforti orchesche non piacciono gli stranieri, abituati come sono a vivere per conto loro. Alleia sa quello che fa poiché molti orchi lasciano le roccaforti per diventare mercenari o soldati, e basta qualche pinta di idromele per farlo parlare di casa. Ho sentito che a volte un orco può rendere "consanguineo" un non orco e a questa persona è permesso vivere nella roccaforte come uno del clan, ma non so se sia mai effettivamente accaduto.</p>
	<p class="P1">&nbsp;</p>
	<p class="P1">Per tutte le sue strane regole e tradizioni, il codice di Malacath genera una stirpe di guerrieri determinati. Sono concentrati in modo che un comune mercenario non può nemmeno immaginare. Non esitano a estrarre le armi e a saldare i conti apertamente, e credo che sia questa la vera differenza fra gli orchi delle roccaforti e quelli di città. La legge imperiale consente di risolvere le dispute avvalendosi degli uomini dell'imperatore, ma il codice di Malacath sprona a risolvere i problemi personalmente: una bella filosofia se stai pensando di intraprendere una vita da mercenario.</p>
</body>
</html>
