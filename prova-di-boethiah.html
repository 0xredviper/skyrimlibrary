<html xmlns="http://www.w3.org/1999/xhtml">
<head>
	<meta http-equiv='Content-type' content='text/html;charset=UTF-8'>
	<title>Prova di Boethiah</title>
	<link rel="stylesheet" href="css/style.css" type="text/css" media="all" />
</head>
<body>
	<p class="P2">Prova di Boethiah</p>
	<p class="P1">&nbsp;</p>
	<p class="P1">&nbsp;</p>
	<p class="P1">~Quella che segue è una storia vera. Potrebbe servire da avvertimento per coloro che hanno orecchie per sentire e un cuore per comprendere.~</p>
	<p class="P1">&nbsp;</p>
	<p class="P1">~~~</p>
	<p class="P1">&nbsp;</p>
	<p class="P1">Un certo giorno, a una certa ora, i fedeli si riunirono per celebrare certi rituali, con la speranza di intravedere la loro padrona. Il giorno era quello giusto, l'evocazione quella corretta.</p>
	<p class="P1">&nbsp;</p>
	<p class="P1">Squarciando una cortina di fumo attraverso il velo, Lei in persona apparve dinanzi a loro, con un aspetto spaventoso e splendente. Indossava una corazza d'ebano più scura della notte senza luna, impugnando una lama più incandescente della superficie del sole. Nonostante fosse vestita come una regina-guerriera dunmer, troneggiava sopra i suoi seguaci come una statua scolpita nella Montagna Rossa.</p>
	<p class="P1">&nbsp;</p>
	<p class="P1">"Perché mi avete disturbata?"</p>
	<p class="P1">&nbsp;</p>
	<p class="P1">Sorpreso, il primo dei fedeli pregò: "O Boethiah, signora dei complotti, ingannatrice di nazioni, regina delle ombre, dea della distruzione, siamo venuti qui per adorarti!"</p>
	<p class="P1">&nbsp;</p>
	<p class="P1">Ella volse lo sguardo in basso, verso i propri seguaci riuniti per assistere all'evento. Accigliandosi, chiese al primo: "Tu che affermi di conoscermi, dimmi: come posso io conoscere te?"</p>
	<p class="P1">&nbsp;</p>
	<p class="P1">Rispose initimorito: "Ogni notte io ti prego e invoco i tuoi splendidi nomi. Non riconosci il suono della mia voce? Del più devoto dei tuoi seguaci?"</p>
	<p class="P1">&nbsp;</p>
	<p class="P1">Ella si accigliò e fece un lungo sospiro, scaraventando via l'uomo con l'aria proveniente dai suoi polmoni.</p>
	<p class="P1">&nbsp;</p>
	<p class="P1">Si rivolse dunque al secondo e chiese: "E tu? Come posso misurare il valore della tua esistenza?"</p>
	<p class="P1">&nbsp;</p>
	<p class="P1">Stordito dal potere della sua voce, egli si inchinò di fronte al suo volto scuro.</p>
	<p class="P1">&nbsp;</p>
	<p class="P1">Ella batté le mani, e anche lui sparì.</p>
	<p class="P1">&nbsp;</p>
	<p class="P1">Rivolta al terzo: "E tu, dimmi, come faccio a sapere che sei diverso da coloro che furono e dei quali non vi è più traccia?"</p>
	<p class="P1">&nbsp;</p>
	<p class="P1">Scosso e ammutolito dalla fine fatta dai suoi fratelli, egli sussurrò: "Abbi pietà di noi!"</p>
	<p class="P1">&nbsp;</p>
	<p class="P1">Ella batté due volte gli occhi. Il primo battito lo lasciò agonizzante. Al secondo fu distrutto.</p>
	<p class="P1">&nbsp;</p>
	<p class="P1">Ella lanciò un'occhiata fulminante verso coloro che erano rimasti e disse: "Io non ho alcuna pietà"</p>
	<p class="P1">&nbsp;</p>
	<p class="P1">E così fece con gli altri. Li mise alla prova, ma senza successo.</p>
	<p class="P1">&nbsp;</p>
	<p class="P1">Infine venne da me, con gli occhi accesi di rabbia e la lingua bagnata d'odio, e disse: "Di tutti i miei seguaci ne restano solo due. Dimmi, penultimo, in che modo proverai la tua esistenza?"</p>
	<p class="P1">&nbsp;</p>
	<p class="P1">Senza esitare, tirai fuori la mia lama e la piantai nel petto dell'altro che mi stava accanto, quindi risposi senza timore: "Chiedi a colui il cui sangue bagna la mia lama se esisto"</p>
	<p class="P1">&nbsp;</p>
	<p class="P1">Lei sorrise. E i Cancelli per l'Oblivion si aprirono fra i suoi denti. Poi aggiunse: "Dimmi, ultimo rimasto dei miei seguaci, per quale ragione tu sei ancora vivo mentre gli altri no?"</p>
	<p class="P1">&nbsp;</p>
	<p class="P1">Recuperai la mia lama e gliela offrii, rispondendo: "Io sono vivo perché l'altro è morto. Io esisto perché ho la volontà per farlo. E resterò finché ci saranno i segni del mio lavoro, come il sangue che cola da questa lama".</p>
	<p class="P1">&nbsp;</p>
	<p class="P1">Annuì, accettando il mio dono, e mi disse: "Così sia."</p>
	<p class="P1">&nbsp;</p>
	<p class="P1">~~~</p>
	<p class="P1">&nbsp;</p>
	<p class="P1">~Se leggere questo racconto ti ha fatto ribollire il sangue nelle vene e ti ha infuocato la mente, allora Boethiah ti aspetta. Sarebbe saggio rispondere alla sua chiamata. Si trova sulla montagna che sovrasta Windhelm. Vediamoci là e ti metteremo alla prova.~</p>
</body>
</html>
