<html xmlns="http://www.w3.org/1999/xhtml">
<head>
	<meta http-equiv='Content-type' content='text/html;charset=UTF-8'>
	<title>Una tragedia in nero</title>
	<link rel="stylesheet" href="css/style.css" type="text/css" media="all" />
</head>
<body>
	<p class="P2">Una tragedia in nero</p>
	<p class="P1">&nbsp;</p>
	<p class="P2">Una storia popolare sulla</p>
	<p class="P2">crisi dell'Oblivion</p>
	<p class="P1">&nbsp;</p>
	<p class="P1">&nbsp;</p>
	<p class="P1">Il dremora squadrò con disprezzo il giovane. A prima vista sembrava un ragazzo sui diciassette o diciotto anni, in procinto di diventare un uomo.</p>
	<p class="P1">&nbsp;</p>
	<p class="P1">"Sei stato tu a invocarmi?".</p>
	<p class="P1">&nbsp;</p>
	<p class="P1">"Mia madre dice che sono bravo con le magie. Un giorno diventerò un mago. O addirittura un arcimago!".</p>
	<p class="P1">&nbsp;</p>
	<p class="P1">"E cosa ne sa tua madre di magia, ragazzo?".</p>
	<p class="P1">&nbsp;</p>
	<p class="P1">"È una maga! È un'incantatrice dell'Università arcana".</p>
	<p class="P1">&nbsp;</p>
	<p class="P1">"Ah. Un'altra dilettante nelle arti mistiche. Probabilmente sarà a malapena mediocre".</p>
	<p class="P1">&nbsp;</p>
	<p class="P1">"Sta' zitto! Sono stato io a leggere la pergamena. Devi fare quello che ti dico".</p>
	<p class="P1">&nbsp;</p>
	<p class="P1">Il dremora rimase in silenzio. La costrizione gli impediva di parlare.</p>
	<p class="P1">&nbsp;</p>
	<p class="P1">"Voglio sapere come creare un vestito magico. Mi serve per il suo compleanno".</p>
	<p class="P1">&nbsp;</p>
	<p class="P1">Il dremora rispose ancora con il silenzio.</p>
	<p class="P1">&nbsp;</p>
	<p class="P1">"Devi dirmelo. Fa parte delle regole".</p>
	<p class="P1">&nbsp;</p>
	<p class="P1">Libero dalla costrizione precedente, il dremora rispose: "Per prima cosa ti serve una gemma dell'anima. Per caso ne possiedo una e sarei lieto di sacrificarla per la tua nobile causa".</p>
	<p class="P1">&nbsp;</p>
	<p class="P1">"Sul serio? E perché mi serve?".</p>
	<p class="P1">&nbsp;</p>
	<p class="P1">Con un sorriso nascosto, il dremora consegnò la gemma dell'anima opaca.</p>
	<p class="P1">&nbsp;</p>
	<p class="P1">"Non basta lanciare un incantesimo su un oggetto inerte. La magia richiede riflessione, intento, volontà ed emozione. L'anima alimenta l'incantamento. Più grande è l'anima e più potente sarà l'incantamento".</p>
	<p class="P1">&nbsp;</p>
	<p class="P1">"Mmm, quant'è grossa l'anima in questa gemma?".</p>
	<p class="P1">&nbsp;</p>
	<p class="P1">"Oh, quella gemma è vuota. Spetta a te riempirla. Ma può contenere facilmente le anime più grandi. Sai come procedere?".</p>
	<p class="P1">&nbsp;</p>
	<p class="P1">"No", disse imbronciato l'adolescente.</p>
	<p class="P1">&nbsp;</p>
	<p class="P1">"Lascia che ti mostri. Basta lanciare un incantesimo come questo".</p>
	<p class="P1">&nbsp;</p>
	<p class="P1">I viticci della trappola dell'anima scaturirono dalle sue dita, circondando il ragazzo. Gli occhi del giovanotto si spalancarono.</p>
	<p class="P1">&nbsp;</p>
	<p class="P1">"Non ho sentito nulla", si lamentò.</p>
	<p class="P1">&nbsp;</p>
	<p class="P1">"E ora?", chiese il dremora affondando i suoi artigli nella cassa toracica del ragazzo. Il suo cuore batté soltanto una volta prima di essere strappato dal torace.</p>
	<p class="P1">&nbsp;</p>
	<p class="P1">Alla morte del ragazzo, il dremora si riprese velocemente la gemma dell'anima nera. L'anima del giovane tentò di fuggire, ma era intrappolata dall'incantesimo e attirata dalla gemma. Solo le gemme dell'anima nera possono contenere l'anima di un umano o di un elfo.</p>
	<p class="P1">&nbsp;</p>
	<p class="P1">"A quanto pare, tua madre non ti ha mai detto di non accettare il dono di un dremora evocato", disse al cadavere. "Il punto è che spezza il vincolo, liberando l'evocato dall'evocatore. Ora è il momento di porgere visita a tua madre. Dopotutto, mi avanza un'altra gemma dell'anima nera".</p>
</body>
</html>
