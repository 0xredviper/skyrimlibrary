<html xmlns="http://www.w3.org/1999/xhtml">
<head>
	<meta http-equiv='Content-type' content='text/html;charset=UTF-8'>
	<title>Spirito dei daedra</title>
	<link rel="stylesheet" href="css/style.css" type="text/css" media="all" />
</head>
<body>
	<p class="P1">COME DOVRESTI CONOSCERCI</p>
	<p class="P1">&nbsp;</p>
	<p class="P1">MORTE, SCONFITTA E TERRORE</p>
	<p class="P1">&nbsp;</p>
	<p class="P1">Non possiamo morire. Non temiamo la morte.</p>
	<p class="P1">&nbsp;</p>
	<p class="P1">Distruggi il corpo e l'animus verrà scagliato nell'oscurità. Ma l'animus farà ritorno.</p>
	<p class="P1">&nbsp;</p>
	<p class="P1">Ma non siamo del tutto coraggiosi.</p>
	<p class="P1">&nbsp;</p>
	<p class="P1">Proviamo dolore e lo temiamo. Proviamo vergogna e la temiamo. Proviamo smarrimento e lo temiamo. Odiamo l'oscurità e la temiamo.</p>
	<p class="P1">&nbsp;</p>
	<p class="P1">I Furfanti hanno pensieri ridotti e possono provare assai poca paura.</p>
	<p class="P1">&nbsp;</p>
	<p class="P1">I Vermai non hanno alcun pensiero e non possono provare paura.</p>
	<p class="P1">&nbsp;</p>
	<p class="P1">I Dremora hanno pensieri profondi e devono dominare la paura per trionfare.</p>
	<p class="P1">&nbsp;</p>
	<p class="P1">IL LEGAME DEL CLAN</p>
	<p class="P1">&nbsp;</p>
	<p class="P1">Non siamo nati. Non abbiamo padri né madri, eppure abbiamo consanguinei e clan.</p>
	<p class="P1">&nbsp;</p>
	<p class="P1">La forma del clan è possente. Mostra corpo e pensiero.</p>
	<p class="P1">&nbsp;</p>
	<p class="P1">Nella forma del clan risiedono la forza e l'intento.</p>
	<p class="P1">&nbsp;</p>
	<p class="P1">IL VINCOLO DEL GIURAMENTO</p>
	<p class="P1">&nbsp;</p>
	<p class="P1">Serviamo per scelta. Serviamo i più forti cosicché la loro forza ci sia da scudo.</p>
	<p class="P1">&nbsp;</p>
	<p class="P1">I clan servono per antica consuetudine, ma le consuetudini possono mutare.</p>
	<p class="P1">&nbsp;</p>
	<p class="P1">I Dremora hanno servito a lungo Dagon ma non fu sempre così.</p>
	<p class="P1">&nbsp;</p>
	<p class="P1">La consuetudine è salda finché il vincolo del giuramento è saldo e la fiducia è condivisa.</p>
	<p class="P1">&nbsp;</p>
	<p class="P1">Quando il vincolo del giuramento è debole, c'è dolore e vergogna e smarrimento e oscurità e grande terrore.</p>
	<p class="P1">&nbsp;</p>
	<p class="P1">COSA PENSIAMO DEGLI UOMINI</p>
	<p class="P1">&nbsp;</p>
	<p class="P1">Forse trovate i Furfanti comici e i Vermai bestiali.</p>
	<p class="P1">&nbsp;</p>
	<p class="P1">Come credete che vi consideriamo a nostra volta?</p>
	<p class="P1">&nbsp;</p>
	<p class="P1">Siete la preda e noi i cacciatori.</p>
	<p class="P1">&nbsp;</p>
	<p class="P1">I Furfanti sono i segugi e i Vermai i battitori.</p>
	<p class="P1">&nbsp;</p>
	<p class="P1">La vostra carne è dolce e la caccia alquanto divertente.</p>
	<p class="P1">&nbsp;</p>
	<p class="P1">Come voi talvolta potete elogiare la volpe o la lepre, ammirandone l'astuzia e la velocità e lamentandovi quando i segugi ne lacerano la carne, così noi talvolta ammiriamo la nostra preda e segretamente applaudiamo quando elude le nostre trappole o sfugge al nostro inseguimento.</p>
	<p class="P1">&nbsp;</p>
	<p class="P1">Ma similmente a ogni cosa al mondo, sarete consunti dal tempo ed esauriti. Invecchierete e vi farete più brutti, deboli e stolti. Sarete comunque perduti, presto o tardi che sia.</p>
	<p class="P1">&nbsp;</p>
	<p class="P1">Talvolta la preda si volge contro di noi e morde. Ma poco conta. Quando siamo feriti o esauriti, voliamo lontano per recuperare. Talvolta qualcosa di prezioso viene perduto, ma il rischio rende la caccia assai più dolce.</p>
	<p class="P1">&nbsp;</p>
	<p class="P1">IL MISTERO DELL'UOMO</p>
	<p class="P1">&nbsp;</p>
	<p class="P1">L'uomo è mortale e dominato dalla morte, dal fallimento e dallo smarrimento.</p>
	<p class="P1">&nbsp;</p>
	<p class="P1">Ciò sfugge alla nostra comprensione, perché mai non disperate?</p>
</body>
</html>
