    <html>

    <head>
        <meta http-equiv="Content-Type" content="text/html; charset=UTF-8" />
        <title>Il guardiano e il traditore</title>
        <link rel="stylesheet" href="css/style.css" type="text/css" media="all" />
    </head>

    <body>
        <div style="text-align: center;">Il Guardiano e il Traditore</div>
        <div style="text-align: center;">
            <br/>
        </div>
        <div style="text-align: center;">di</div>
        <div style="text-align: center;">Lucius Gallus</div>
        <div style="text-align: center;">Membro della Biblioteca</div>
        <div style="text-align: center;">Imperiale</div>
        <div style="text-align: center;">Anno 376 della Terza Era</div>
        <div>
            <br/>
        </div>
        <div>
            <br/>
        </div>
        <div>
            <br/>
        </div>
        <div>Una delle leggende più intriganti rinvenute sull'isola di Solstheim riguarda la storia di una figura mitologica il cui nome si è perso nella notte dei tempi, ma che oggi è ricordata come "il Traditore".</div>
        <div>
            <br/>
        </div>
        <div>Certo che tale mito avesse radici nella storia, ho deciso di scoprire di più per riuscire a stilare un resoconto sugli eventi che diedero origine alla leggenda.</div>
        <div>
            <br/>
        </div>
        <div>La storia viene ricordata con grande dettaglio dagli sciamani degli skaal, la peculiare tribù di nord la cui cultura prese una strada completamente diversa da quella dei loro fratelli a Skyrim.</div>
        <div>
            <br/>
        </div>
        <div>Ho parlato a lungo con lo sciamano del Villaggio Skaal, un uomo saggio e ospitale di nome Breigr Luna Invernale. Egli mi ha raccontato di un'epoca lontana in cui i draghi regnavano sul mondo ed erano venerati dagli uomini. A presiedere questo culto dei draghi vi erano i sacerdoti del Drago, potenti maghi che conoscevano la lingua dei draghi e si affidavano al potere del Thu'um, o della Voce.</div>
        <div>
            <br/>
        </div>
        <div>In base alla leggenda, uno di questi sacerdoti del Drago venne sedotto da uno spirito oscuro chiamato Herma-Mora, che altri non era se non il principe daedrico Hermaeus Mora. Attirato dalla promessa di un immenso potere, il sacerdote traditore complottò contro il suo maestro dragone.</div>
        <div>
            <br/>
        </div>
        <div>Il complotto del Traditore venne però scoperto da un altro sacerdote del Drago, che la leggenda chiama "il Guardiano". I due lottarono per giorni e giorni, lanciandosi contro terribili energie arcane e potenti urli del Thu'um.</div>
        <div>
            <br/>
        </div>
        <div>Tanto grandi e potenti furono le forze scatenate in tale duello che Solstheim fu letteralmente staccata da Skyrim. Qui, il mito chiaramente si inabissa nel regno della pura fantasia.</div>
        <div>
            <br/>
        </div>
        <div>Il Guardiano, nella leggenda rappresentato come simbolo di lealtà e nobiltà, alla fine sconfigge il Traditore, che sembra rappresentare la corruzione e il male degli uomini. L'epico duello è un chiaro rimando all'eterna lotta tra il bene e il male. Forse è questa accezione senza tempo che ha contribuito a mantenere viva la leggenda.</div>
        <div>
            <br/>
        </div>
        <div>A differenza di molti miti simili, la storia del Guardiano e del Traditore non ha un finale eroico. Herma-Mora si impossessa del Traditore nell'istante che precede il colpo di grazia del Guardiano.</div>
        <div>
            <br/>
        </div>
        <div>I draghi affidano al Guardiano il governo di Solstheim, ma non prima di averlo costretto a giurare un voto di massima vigilanza riguardo al potenziale ritorno del Traditore. Il suo regno, stando a numerose fonti, è sinonimo di pace e prosperità per la gente dell'isola, ed egli è ricordato come un capo saggio e giusto.</div>
        <div>
            <br/>
        </div>
        <div>Non viene fatta ulteriore menzione del Traditore, ma è lungi dall’essere ritenuto morto. La leggenda termina con un monito per gli abitanti di Solstheim, eredi del Guardiano, che sono esortati a stare all'erta e a essere pronti all'eventuale ritorno dell'oscuro Herma-Mora o, addirittura, del Traditore in persona.</div>
        <div>
            <br/>
        </div>
        <div>Ai giorni nostri non esistono prove concrete che suggeriscano l'esistenza del culto del drago a Solstheim e viene difficile pensare che tale culto sia fiorito sull'isola. Forse qualche tomba nascosta dal tempo e in attesa di essere scoperta potrà rivelarci la verità.</div>
        <div>
            <br/>
        </div>
        <div>Vi sono altri indizi allettanti, sebbene al limite delle più sfrenate supposizioni. Ad esempio, è possibile che la divinità skaal, il Grande Creatore, sia un'eco distante del potente Alduin, il Divoratore del Mondo dell'antico pantheon nord?</div>
        <div>
            <br/>
        </div>
        <div>Forse no, ma una cosa è sicura: la storia di Solstheim è costellata di domande senza risposta. Magari le generazioni future leveranno il velo di mistero e troveranno la verità sull'origine degli skaal e sulla vera identità del Guardiano e del Traditore.</div>
    </body>

    </html>