<html xmlns="http://www.w3.org/1999/xhtml">
<head>
	<meta http-equiv='Content-type' content='text/html;charset=UTF-8'>
	<title>Appunti sulla Cripta di Dimhollow - Volume III</title>
	<link rel="stylesheet" href="css/style.css" type="text/css" media="all" />
</head>
<body>
	<p class="P2">Appunti sulla Cripta di Dimhollow</p>
	<p class="P2">Volume 3</p>
	<p class="P1">&nbsp;</p>
	<p class="P2">Scritti da Adalvald</p>
	<p class="P1">&nbsp;</p>
	<p class="P1">&nbsp;</p>
	<p class="P1">Che i divini siano lodati! Alla fine, sono riuscito a fare la mia più grande scoperta. Tutti i pericoli scampati, le trappole eluse e i ripugnanti draugr evitati mi hanno portato a questo.</p>
	<p class="P1">&nbsp;</p>
	<p class="P1">Nel mio precedente volume di appunti e osservazioni in merito al possibile collegamento tra la Cripta di Dimhollow e gli antichi clan di vampiri di Skyrim, scrissi di una grande stanza, più grande di qualsiasi altro vano presente qui.</p>
	<p class="P1">&nbsp;</p>
	<p class="P1">Purtroppo, un gruppo di draugr mi costrinse a ripiegare verso una precedente area della cripta, privandomi così dell'opportunità di studiare l'enorme caverna.</p>
	<p class="P1">&nbsp;</p>
	<p class="P1">Ma poco prima di scrivere queste parole, con la benedizione di Stendarr sono riuscito a trascorrere un'intera giornata di esplorazione in quella caverna.</p>
	<p class="P1">&nbsp;</p>
	<p class="P1">Si è rivelato un rischio che valeva la pena di correre, poiché ciò che ho trovato in quella stanza trascende l'immaginazione.</p>
	<p class="P1">&nbsp;</p>
	<p class="P1">Al centro di questo vuoto di roccia c'è un isola di pietra circondata da un lago. Sull'isola è situato ciò che posso descrivere come un'elaborata costruzione cerimoniale circondata da pilastri di pietra collegati da archi.</p>
	<p class="P1">&nbsp;</p>
	<p class="P1">Nessun dubbio sull'origine dell'architettura del luogo. Non sono stati i nord a erigere quest'opera. Inoltre, qui ci sono altre statue di gargoyle che ho notato nei primi corridoi.</p>
	<p class="P1">&nbsp;</p>
	<p class="P1">Non esistono luoghi di sepoltura draugr in Skyrim che contengano simili statue, eccetto la Cripta di Dimhollow.</p>
	<p class="P1">&nbsp;</p>
	<p class="P1">Ora posso affermare con certezza che la bizzarra costruzione in questa stanza principale fu realizzata molto tempo dopo la cripta, e da individui totalmente estranei. Probabilmente, gli stessi che hanno piazzato i gargoyle dappertutto, forse per tenere lontani i curiosi.</p>
	<p class="P1">&nbsp;</p>
	<p class="P1">Non avevo dubbi che gli artefici di questi strani archi fossero i servitori di un qualche antico maestro dedito alla negromanzia e al vampirismo.</p>
	<p class="P1">&nbsp;</p>
	<p class="P1">Lo stile e la lavorazione della pietra non si contraddistinguono solo da un punto di vista progettuale, che sembra provenire da una cultura totalmente estranea a quella nord, ma anche nell'abilità profusa nelle finiture.</p>
	<p class="P1">&nbsp;</p>
	<p class="P1">Il taglio e la forma della pietra, ad esempio, suggeriscono l'impiego di strumenti più sofisticati di quelli posseduti dagli architetti originali della cripta.</p>
	<p class="P1">&nbsp;</p>
	<p class="P1">Nonostante provi un senso di euforia per l'evidente e inconfutabile conferma delle mie teorie, sono tuttavia deluso dalla mancanza di risposte. Quanto tempo fa queste aggiunte furono integrate? E da chi? E a quale scopo?</p>
	<p class="P1">&nbsp;</p>
	<p class="P1">Ma di una cosa sono sicuro. Devo tornare alla Sala del Vigilante e condividere quanto ho scoperto con i miei fratelli e le mie sorelle. Quando lo vedranno con i loro occhi, la smetteranno di prendermi in giro per le mie strampalate teorie.</p>
	<p class="P1">&nbsp;</p>
	<p class="P1">E quando ciò sarà fatto, tornerò al mio lavoro. Per il momento, la Cripta di Dimhollow resta un mistero, un mistero che con la grazia concessami da Stendarr voglio vedere svelato.</p>
</body>
</html>
