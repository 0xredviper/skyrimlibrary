<html xmlns="http://www.w3.org/1999/xhtml">
<head>
	<meta http-equiv='Content-type' content='text/html;charset=UTF-8'>
	<title>Canzoni del ritorno - Vol. 24</title>
	<link rel="stylesheet" href="css/style.css" type="text/css" media="all" />
</head>
<body>
	<p class="P2">Canzoni del ritorno</p>
	<p class="P2">Volume 24</p>
	<p class="P2">Il primo racconto del Krilot Lok</p>
	<p class="P1">&nbsp;</p>
	<p class="P1">&nbsp;</p>
	<p class="P1">[Quando fu il momento di] smantellare l'accampamento, non tutti gli equipaggi si diressero a meridione attraverso le terre collinose. Alcuni tornarono di corsa alle navi, perché i loro cuori appartenevano alle onde così come appartenevano l'uno all'altro [in quanto Compagni].</p>
	<p class="P1">&nbsp;</p>
	<p class="P1">Uno di questi equipaggi era quello del Krilot Lok, nerboruti energumeni provenienti dall'estremità [orientale] di Atmora. La loro pelle era rossa come l'alba e si diceva che il mattino stesso aveva preso [i suoi splendidi colori da] i primi volti che vedeva all'inizio della giornata. La grande Kyne sollevò i loro spiriti e i loro venti, spingendoli a occidente con le terre di Tamriel sempre all'orizzonte, a sud.</p>
	<p class="P1">&nbsp;</p>
	<p class="P1">Questi instancabili viaggiatori videro cose spaventose e terribili. Interi regni di uomini a loro ignoti, con la pelle scura come la carne troppo cotta. Gli elfi [ancor più scaltri dei traditori settentrionali] li attaccarono, finché poi non trovarono riparo sui percorsi più protetti. Grandi deserti come non ne avevano mai visti nella loro terra, popolati da bestie che parlavano come uomini con la [ferocia?] degli elfi. Molti stimati e valorosi Compagni morirono sulla punta delle lance dei serpenti con le gambe della palude meridionale.</p>
	<p class="P1">&nbsp;</p>
	<p class="P1">Del valoroso equipaggio del Krilot Lok facevano parte Roeth e Breff l'Anziano, i grandi Fratelli di scudo (che spesso si scambiavano le lance), e le [loro] mogli guerriere, Britte e Greyf (la bella fanciulla), Sorelle di scudo in grado di seminare [il terrore?] per i mari ghiacciati. Insieme i quattro osservarono l'abisso di alberi che era la maleodorante patria degli uomini serpente. E dal momento che erano atmora consacrati che non temevano nulla di Tamriel, si avventurarono in cerca di gloria nella più pericolosa tra queste nuove terre.</p>
	<p class="P1">&nbsp;</p>
	<p class="P1">Avanzarono devastando le paludi, segnando il sentiero tra loro e la nave in modo da non perdere mai di vista la costa. Nel giorno remoto in cui alla fine Roeth cadde, quando Britte lanciò il suo celebre urlo di guerra e tutte le paludi si svuotarono, il sentiero si riempì nuovamente dei vili uomini serpente. Così iniziò la [rovente?] marcia di questi nostri grandi capitani.</p>
</body>
</html>
