<html xmlns="http://www.w3.org/1999/xhtml">
<head>
	<meta http-equiv='Content-type' content='text/html;charset=UTF-8'>
	<title>I nord di Skyrim</title>
	<link rel="stylesheet" href="css/style.css" type="text/css" media="all" />
</head>
<body>
	<p class="P2">I nord di Skyrim</p>
	<p class="P1">&nbsp;</p>
	<p class="P1">&nbsp;</p>
	<p class="P1">I nord di Skyrim: la mia gente, il mio orgoglio.</p>
	<p class="P1">&nbsp;</p>
	<p class="P1">Rispettabile lettore, il mio nome è Hrothmund Cuore Lupesco e sono un nord. Soprattutto, sono un nord nato e cresciuto nelle terre di Skyrim.</p>
	<p class="P1">&nbsp;</p>
	<p class="P1">Scrivo questo volume nella disperata speranza che il resto di Tamriel possa familiarizzare con la mia gente, che merita di essere conosciuta, e capire questa provincia per quello che è realmente: un luogo di bellezza e cultura incontrastabile.</p>
	<p class="P1">&nbsp;</p>
	<p class="P1">Parte di ciò che sai è sicuramente vero. Fisicamente, noi nord siamo incredibili: spesso imponenti, alti di statura, di ossatura robusta e muscolosi. I nostri capelli sono spesso chiari e intrecciati, come si usa fare da generazioni. Siamo spesso avvolti in pelli di bestie, vista l'abbondanza di queste creature al'interno di Skyrim, e saremmo dei folli a non avvantaggiarci di una risorsa tanto accessibile.</p>
	<p class="P1">&nbsp;</p>
	<p class="P1">Leggendo fino a qui, è probabile che tu sia rimasto scioccato dalla forza delle mie parole e dal livello di istruzione di un "selvaggio" nord. Proprio così, molti nord sanno leggere e scrivere. Mio padre cominciò a insegnarmi a scrivere quando non ero che un bambino, come fece suo padre, e suo padre prima di lui.</p>
	<p class="P1">&nbsp;</p>
	<p class="P1">Ma i successi dei figli di Skyrim sono molteplici e vanno oltre la semplice letteratura. In fondo, siamo anche artigiani e nei secoli abbiamo imparato a lavorare l'acciaio come uno scultore modella l'argilla.</p>
	<p class="P1">&nbsp;</p>
	<p class="P1">Infatti, ho visto con i miei occhi visitatori di High Rock e Cyrodiil piangere commossi al cospetto delle lame forgiate nel fuoco della Forgia Celeste, letalmente e splendidamente affilate dalle mani divine del clan dei Manto Grigio.</p>
	<p class="P1">&nbsp;</p>
	<p class="P1">Ma come può essere vero, ti chiederai? Come sono possibili tali conquiste da parte di un popolo che deve ancora emergere dal fango e dalla neve? Ancora una volta, il pregiudizio provinciale offusca la realtà.</p>
	<p class="P1">&nbsp;</p>
	<p class="P1">Le città di Skyrim sono una testimonianza dell'ingegno e dell'artigianato nord. Prime fra tutte: Solitude, sede del Re dei Re e capitale della provincia; Windhelm, antica e onorata, un gioiello nella neve; Markarth, scavata nella roccia viva, in un'epoca veramente remota; Riften, immersa nelle ombre dorate della foresta autunnale, da cui provengono pesce delizioso e l'idromele; Whiterun, costruita attorno alla sala di Jorrvaskr, casa dei più nobili Compagni e della venerabile Forgia Celeste.</p>
	<p class="P1">&nbsp;</p>
	<p class="P1">E ora, rispettabile lettore, ti sei fatto un'idea migliore. Noi nord siamo tutto quello che immaginavi... e molto altro.</p>
	<p class="P1">&nbsp;</p>
	<p class="P1">Ma non lasciare che questo libro sia la tua unica porta verso la verità. Compra un passaggio in carro o vascello e viaggia a nord. Guarda Skyrim con i tuoi stessi occhi. Guarda Skyrim come hanno fatto i nord, fin dai tempi in cui gli dei plasmarono il mondo.</p>
</body>
</html>
